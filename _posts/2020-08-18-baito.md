---
title: "Noong Magkusinera Ako sa Japan"
date: 2020-08-18 11:15:00 +0800
category: Japan
tag: [Japan, life, adulting, work, personal]
img: baito.jpg
description: "Ang kwento ng karanasan ko sa pagtatrabaho sa ilang kainan sa Japan."
idno: JP20200818
---

Kyoto. 2017.

Patapos na ang taon; paubos na rin ang ipon. Papalapit na ang huling araw ng pagbayad ng renta. Isang buwan na mula noong pumasa ako sa interbyu para sa posisyong "kitchen staff" ng isang sikat at murang izakaya chain. Ngayon pa lang ako papapasukin, ika-26 ng Disyembre, kesyo hindi pa dumarating ang sapatos na bahagi ng uniporme. Diyahe. Ang mahalaga, makapagtatrabaho na.

Sa izakaya na ito, dalawa ang istasyon ng kitchen staff: una, ang lababo at drinks station; ikalawa, ang grill at fry station. Doon ako sa una. Doon ako sa unang istasyon. Tinuruan ako ng wastong paghugas ng kamay (tulad ng paghugas ng kamay na ginagawa natin ngayong may pandemiya), kung paano gamitin ang dish washer, saan nilalagay ang mga bagay-bagay. Ang shift ko ay mula 5 ng gabi hanggang 10 ng gabi, para maabutan ko pa ang tren pauwi.

Alas singko nagbubukas ang izakaya. Dumarating ako mga 10 minuto bago mag alas singko. May ilang part-timer na ang trabaho ay ihanda ang mga karneng lulutuin para sa gabing iyon. Madalas ang gumagawa ng ganitong mga trabaho ay mga babaeng may edad na. Pagdating ko, patapos na sila sa kanilang mga gawain.

Mula pagbukas hanggang mga alas siete, matumal pa ang trabaho. Pagdating ng alas siyete y media o alas otso, sunod-sunod na ang mga order, sunod-sunod na ang pagbalik ng mga pinggan at baso. Magpapatuloy ito hanggang alas diyes, at unti-unting babagal.

<!--more-->

Mabibigat ang mga pinggan. Ceramic. Pupunuin ko ang isang tray at ipapasok sa dish washer, na nakapatong sa sahig. Mabigat ang tray. Yuyuko pa para ipasok at ilabas ito sa dish washer.

Masikip din ang kusina. Hindi ito silid na nakabukod sa kainan. Bar lang talaga ito na naka-angat nang kaunti mula sa sahig. Sa isang banda ay ang mga lababo. Sa taas ng lababo ay may mga bote ng alak na nakasaksak nang pataob sa mga pump (kada pump ay callibrated kung gaano karami ang ilalabas na likido kada pump). Sa tapat ng mga lababo ay ang dispenser ng mga inumin (beer, soft drinks, juice, tsaa, tubig); ref para sa mga basong pinaglalagyan ng beer at chuuhai (isang klase ng alak sa Japan), gatas, at isang malapot na mix ng juice; at ang lagayan ng yelo, na nagsisilbi ring mesa kung saan inihahanda ang mga cocktail. Sa masikip na espasyo sa pagitan, abala ang isa hanggang tatlong staff. Kapag nakabukas ang pinto ng dish washer, walang makakaraan dito. Kung nakabukas ang pinto ng lagayan ng yelo, walang makakaraan dito. Ito ang isa sa mga daanan papunta sa storage room kung saan kumakain ang staff, o nagpapalipas ng maikling break nila.

Sa kabilang banda naman ay ang grill. Sa tapat nito ay ang lagayan ng mga pinggan. Sa tabi ng lagayan ng mga pinggan ay ang fry station, at sa tabi nito ay dalawang malaking ref kung saan nakalagay ang pagkain at ilang bote ng Zima.

Ang izakaya ay nasa sentro ng komersyo ng Kyoto. Dito maraming mga mall, maraming kainan. Pagpatak ng alas singko, marami nang mga pamilihan at at opisina ang nagsasara. Subalit dito, lalong nabubuhay ang paligid.

Malapit lang ang istasyon ng tren sa izakaya. Dalawa ang sinasakyan kong tren pauwi. Pagkatapos ay maglalakad pauwi sa dorm.

Sa oras ng pag-uwi, madilim at tahimik ang daan. Wala na ang mga turista. Kakaunti ang mga ilaw sa daan. Sapat lang para hindi mawala sa dilim. Madadaanan ang isang ilog. Sa ilog na ito, may nagpaparenta rin ng mga bangka sa mga turista. Ganitong oras, dinig na dinig ang pagragasa ng ilog. Ngunit hindi nito masasapawan ang tunog ng sariling paghinga, ng yapak ng mga paa.

Malipas ang ilang shift ay sinimulan na akong turuan kung paano ihanda ang mga drinks. Napakarami ng nasa menu ng izakaya. Kay rami ng kailangan isaulo. Hindi rin tinuturo agad lahat. Kung ano lang ang orderin ng mga customer sa shift kong iyon, iyon lamang ang maituturo.

Noong inoorient ako ng boss ko, sabi niya sa akin na kung hindi ko alam ang gagawin ay magpatulong ako sa iba. Noong minsan namang nakita niyang nagpapatulong ako ay pinagalitan niya ako. Bakit daw hindi ko pa rin kabisado ang drinks. Maraming beses pa niya akong hinahanapan ng mali at pinapagalitan. Sa loob ko'y iritang irita lang ako dahil pwede naman niya akong kausapin nang maayos. Wala namang masamang nangyari.

Palamig nang palamig ang panahon. Dahil lagi akong napapagalitan, bumababa ang kampyansa ko sa trabaho at tumataas ang anxiety. Doon ko unang naramdaman iyong para akong nilalagnat sa sobrang anxious. May isang araw na nagpaalam akong hindi ako makakapagtrabaho dahil nilalagnat ako. Ang sabi niya sa akin, pumunta raw ako sa izakaya para magpaalam (wala siya doon no'n; assistant manager ang nagbabantay). At ayun na nga, pumunta ako bagamat masama ang pakiramdam para lang ipaalam na masama ang pakiramdam ko at hindi makakapagtrabaho. Mabait naman ang assistant manager.

Onti-onti naman ay humuhusay ako sa trabaho, bumibilis at tumatalas ang kilos. Subalit, masyado namang kaunti ang shifts na binibigay sa akin ng manager. Hindi ito sasapat para sa mga pangangailangan ko. Minabuti kong mag-resign at maghanap ng panibagong part-time.

Matagal-tagal din bago ko nakuha ang sweldo mula sa izakaya. Hindi kasi pwedeng magbukas ng bank account sa bangko na ginagamit nila para sa payroll (kailangan naka-6 na buwan ka na sa Japan bago pa makapagbukas ng account). Ang usapan ay pupunta ako buwan-buwan sa opisina nila sa Osaka para kunin ang sahod. Sa kabutihang palad naman ay personal na lang itong iniabot sa akin ng manager.

Sa totoo lang, grabe yung kaba at anxiety noong mag-reresign na ako. Pumunta ako sa izakaya bago ito magbukas para kausapin ang manager. Halos isang oras din ako naghintay dahil may miting pala sila ng ehekutibo ng korporasyong nagmamay-ari sa izakaya chain na ito. Wala pang limang minuto ay natapos na ang usapan namin. Wala namang karagdagang tanong ang manager nung sinabi sa kanya na hindi ko na kakayaning magtrabaho kaya kailangan kong mag-resign. (May nagpayo sa akin na sabihing kailangang bigyan ng prioridad ang pag-aaral, na siyang sinunod ko.)

----

Isang buwan din siguro bago ako nakahanap ng panibagong trabaho. May opening sa isang restawran. Ang manager ay pumunta sa paaralan namin para mag-interbyu ng mga estudyanteng nag-apply dito.

Karamihan ng mga nag-aaral sa language school ay naghahanap din ng part-time na trabaho. Mahal ang bilihin sa Japan, at lalong mahal ang tuition fee, kung kaya maraming nangangailangan ng trabaho upang maitawid ang mga gastusin. Ang mga naninirahan sa Japan na naka-student visa ay maaari lamang magtrabaho hanggang 28 oras kada linggo. Bagamat, mayroong mga lumulusot sa limitasyong ito.

Medyo may katandaang babae ang manager, ngunit napaka-aliwalas ng mukha. Palangiti, makwento. Nalaman ko na halos kaedad niya ang nanay ko, at mayroon naman siyang anak na halos kaedad ko rin. Mas siya ang nagsasalita, at marami na ring naikwento habang hinihintay ang isa pang dapat niyang iinterbyuhin.

Sinabi rin naman agad na nakapasa ako sa interbyu, at madalian ding pinagsimula.

Ang restawran ay nasa loob ng Kyoto station. Isa itong maliit na kainan na ang specialty ay soba at udon. Walang mga upuan. Para talaga ito sa mga kailangan lang kumain sandali bago magpatuloy sa paglalakbay, kung kaya kailangan mabilisan ang pagbigay ng mga order. Madalang man, pero mayroon din namang mga nagtatagal, napapasarap sa kwentuhan bagamat nakatayo.

Sa labas ay mayroong ticket machine kung saan makikita ang menu. Isa siyang tipo ng vending machine na tipikal sa mga kainan sa Japan. Dito na ipapasok ang bayad. Pagkabayad ay ilalabas ang ticket (食券 o _shokken_) ng inorder na putahe. Sa restawran na ito, pagpasok ng mga customer ay iniaabot sa kitchen staff ang ticket na ito.

Di hamak na maliit ito sa pinanggalingang izakaya. Tulad ng sa izakaya, hindi rin nakabukod na silid ang kusina. Kulang-kulang kalahati lang din nito ang laki ng kusina ng izakaya. Pa-L ang hugis. Iyong pahaba ay pinapalibutan ng bar table kung saan kakasya ang 5 hanggang 9 na customer. Ang sulok ay lababo, maliit na ref na nagsisilbing mesa kung saan may nakahilera ang iba't ibang sangkap. Sa tabi nito, kaharap ng mga customer, ay mga pakuluan ng tubig. Ang isa ay ginagamit para panatilihing mainit ang sabaw (o _dashi_); ang isa pa ay ginagamit para pakuluan ang mga noodles (soba at udon). Sa tapat nito ay isang malaking kaldero kung saan pinakukuluan ang sabaw (o _dashi_), at sa tabi ng kaldero ay ang fry station

Laging may isa hanggang tatlong nakatao rito. Ang isa ang siyang tumatanggap ng order (sa proma ng ticket o _shokken_) ng mga pumapasok na customer. Siya rin ang naghahanda ng putahe at nag-aabot nito sa customer. Iyong pangalawa naman ang naghahanda ng mga pritong karne at gulay na ginagamit bilang sahog. Iyong pangatlo naman ay sumusuporta sa una: hinahanda yung noodles, binabantayan kung paubos na ba yung nakahilerang sangkap at irerefill kung paubos na. Kapag matumal ang pagdating ng mga customer, kayang gawin ng isang tao ang lahat ng trabaho sa bahaging ito. Kapag naman rush hour, hindi dapat bababa sa 2 ang nakatao dito. Malaking bagay na makuha ang ritmo ng mga kasama dito para swabe ang trabaho.

Sa isa pang bahagi naman ng kusina, naroon ang dish washer, isa pang lababo, rice cooker, at pampainit ng beef. Sa isang sulok, naroon ang isang bintana kung saan nagbebenta rin ng pang-take out na onigiri, bentou, at bottled drinks.

Dito naman, may isa hanggang dalawang nakatao. Ang isa ang taga-hugas ng pinggan. Iyong isa naman ay gumagawa ng onigiri at bentou, at siya ring bumabati sa mga nais mag-order ng takeout. Kapag may order ng beer o kanin, madalas ang mga tao dito ang naghahanda nito at iniaabot sa mga nakatao sa unang bahagi ng kusina.

Hindi naman nakatali sa mga istasyon ang staff. Tutulong kung saan kayang tumulong. Habang nagiging higit na bihasa sa iba't ibang gawain, bumibilis at humuhusay.

Mala-time management game ang ganitong trabaho, parang Diner Dash. Habang tumatagal ay nagiging muscle memory na rin ang mga gawain. Bagamat, nariyan pa rin ang language barrier ay onti-onti namang natututunan ang mga salita na madalas gamitin sa konteksto ng trabaho. Hindi rin naman basta-bastang mang-iiwan sa ere ang mga kasamahan sa trabaho.

Karamihan naman ng mga naging katrabaho ko dito ay madaling makasama. Mayroon lang isang babae na mahirap makaibigan. At bagamat parang nanay-nanayan namin ang manager, at napakabait nga naman niya, may katangian din siyang nagmamicro-manage. Gayunman, bukas naman siya sa pag-uusap at mungkahi. Madalas din siyang magtanong sa staff kung ano sa tingin namin ang makabubuti sa amin.

Sa kabuuan, naging masaya naman ang karanasan ko sa restawran ng soba/udon. May mga kababayan at dayuhang mga customer din na natulungan. Mayroon nga lang isang customer na lubhang nagalit dahil rush hour at hindi siya naasikaso (tinawag lang din niya ang atensyon namin noong galit na siya). Iyong manager at assistant manager naman na ang humarap sa kanya. Sa loob-looban ko ay natawa na lang din ako dahil ang privileged ng ugali ng customer na iyon. At buti na lang hindi ako Hapon, na kailangan ang turing sa customer ay diyos. Higit na nakararami din naman ang mababait na customer.
---
title:  "Passport Renewal"
date:   2018-07-20 18:00:00 +0800
category: Philippines
tag:    [adulting, Philippines, documents, DFA, passport, life, personal]
img:    passport.jpg
description: "How to renew your passport?"
idno:     PH20180720
---
Kamakailan, ang bisa ng pasaporte ng Pilipinas ay tumaas sa 10 taon mula sa dating limang taon lamang. Dahil siguro rito, at dahil na rin nagiging mas abot-kaya ang pagbili ng tiket sa eroplano, salamat sa mga budget airline, at nauuso ang paglalakbay sa ibang bansa, dumami ang mga nagpapa-renew ng kani-kanilang pasaporte.
<!--more-->
### Appointment
Upang makapagpa-renew ng pasaporte, kailangan munang makakuha ng appointment sa DFA. Maaari itong gawin sa pamamagitan ng pagpunta sa website ng DFA, o [i-click ang link na ito](https://www.passport.gov.ph/appointment){:target="_blank" class="external"}.

Bago pa man magpatuloy, mabuting ihanda ang
1. pasaporte
2. email address
3. buong pangalan ng mga magulang (at kung mayroon, asawa)

Piliin kung saang branch ng DFA ang kayang puntahan. Makikita kung may bakanteng slot para makapagpa-schedule ng appointment. Kung walang makitang available slot, subukan uli sa susunod. Kung may makitang available slot, punan ang mga hihingin na impormasyon.

Mayroon kang 15 minuto para tapusin ang proseso ng pagkuha ng appointment. Kung lumampas sa 15 minuto, at wala pang ibang nakakuha ng slot, maaaring subukan muli.

Paano malalaman kung naireserba para sa'yo ang appointment schedule? May matatanggap dapat na confirmation email sa email address na nilagay sa form. Pag nakuha ito, i-click agad ang confirmation link para masiguradong nakuha mo nga ang appointment. Kailangang ma-click ang link na ito sa loob ng isang oras.

Paano kung walang natanggap na email?
1. Maaaring napunta ito sa spam folder o iba pang folder (sa Gmail, maaaring mapunta ito sa Updates folder) ng iyong email.
2. Maaaring mali ang nailagay na email address.
3. Maaaring hindi pumasok sa sistema ng DFA ang inyong request.

### Payment
Kapag sa DFA Manila (ASEANA) ang kinuhang appointment, kailangang magbayad muna bago masiguradong sa iyo mapupunta ang slot. Sa ibang branch ng DFA, sa mismong araw na ng appointment ito babayaran.

Maghanda ng Php950.00 para sa regular na pagpoproseso; Php1,200.00 naman kung nais ipa-rush.

Ang sabi sa website ng DFA ay makukuha na ang pasaporte pagkatapos ng 15 working days (7 kung rush) pero sa DFA Baguio, sa kaso ko ay aabot ng 20 working days. Tignan ang mga nakapaskil sa opisina ng DFA.

### Requirements
Ang kailangan lang dalhin sa inyong appointment ay
1. ang print-out ng application form na ipapadala ng DFA sa inyong email (dalawang pahina ito: ang isa ay checklist na kung saan ay nakasulat din ang araw at oras ng inyong appointment; ang isa pa ay ang mismong application form)
2. ang inyong pasaporte
3. photocopy ng pasaporte (iyong pahina na may litrato, pangalan, at iba pang detalye)

Kung hindi pa pinagbayad ng processing fee, siguraduhin na ring may dalang sapat na kwarta para rito.

Mangyari na ring siguraduhin kung may kailangang dalhing karagdagang dokumento sa [website ng DFA](https://www.dfa.gov.ph/100-passport-information/246-renewal-of-passport-requirements){:target="_blank" class="external"}.

### Renewal
Mainam na pumunta sa DFA nang mas maaga sa oras ng inyong appointment. Sa kaso ko, 3PM-4PM ang appointment ko. Dumating ako ng mga 2:45PM at pinapasok naman na ako.

Ang unang ginawa ay sinigurado sa front desk na sapat ang dalang rekisito para sa renewal. Sumunod ay ang pagbayad ng processing fee. Pagkatapos ay kukunan ng litrato, finger prints, at lagda. Ibabalik ang pasaporte kasama ang resibo.

Inabot ako ng isang oras sa DFA. Pinakanagtagal sa pagkuha ng litrato, finger prints, at lagda.